# Projecte5
## Descripció del projecte
### DESCRIPCIÓ DEL PROJECTE (Objectius, repte i producte final)
Som a mitjans de segon curs. I això no és un detall menor.

Fins ara heu fet moltes peces del puzle: sistemes, xarxes, serveis, suport, una mica de web, documentació, incidències, seguretat… En altres paraules: ja teniu base. Potser no ho noteu cada dia perquè el cervell s’acostuma ràpid, però si tornéssiu a mirar el que fèieu a inici de primer, us faria una mica de vergonya (i això, en formació professional, és bona senyal).

Ara bé: arriba el moment incòmode i necessari.

El món real no funciona per assignatures. No hi ha un client que arribi i digui:
 “Bon dia, vinc a fer RA1 fins les 11:00 i després si pot ser RA2 fins a l’hora de dinar.”

 El món real funciona així:

- Algú té un problema.
- Tu has d’entendre què passa.
- Has de proposar una solució.
- Has de justificar-la amb criteri, costos i riscos.
- Has de fer-la funcionar.
- I, sobretot, has de saber explicar-la i defensar-la.

I aquí és on entra el projecte.

### Benvinguts a la Incubadora
Durant les pròximes 4 setmanes, la classe es converteix en una incubadora d’empreses. No una cosa “de postureig”, sinó una simulació seriosa i guiada: vosaltres sereu un equip emprenedor que ha de dissenyar una empresa IT des de zero i portar-la fins a una presentació final com si us juguéssiu finançament real.

Perquè aquesta és la idea: deixar de treballar només com a estudiants i començar a treballar com a professionals que construeixen una proposta completa.

No es tracta de fer una idea “xula”. Es tracta de construir una empresa que:

- tingui un problema real al darrere,
- un client que existeixi,
- una solució clara 
- una manera de guanyar diners,
- uns números mínimament coherents,
- i un equip que pugui defensar que és capaç d’executar-la.

### El gir important: el negoci també sou vosaltres

Aquí hi ha una diferència clau respecte altres projectes.
En una ronda d’inversió, els inversors no només compren la idea. Compren sobretot això:

Qui ho farà possible.
Per això aquest projecte té una doble capa:

1. Construir una empresa (PI RA1 i RA2).
2. Construir el vostre perfil professional (IPO RA4).

Dit d’una altra manera: mentre dissenyeu una startup IT, també estareu responent una pregunta que us perseguirà durant anys:

“Quin és el meu valor professional i cap on vull anar?”

Això és IPO RA4: autoconeixement + rol + full de ruta.
I no és teoria: és la base perquè el que feu aquí tingui sentit fora de l’aula.

### El clímax: Demo Day (Shark Tank)

Al final de les 4 setmanes arriba el Demo Day.

Un dia de presentacions en format Shark Tank / Ronda d’Inversió.
No és “exposar un treball”. És fer un pitch.

Allà haureu de convèncer un “comitè d’inversió” que:

- el mercat existeix,
- el problema és important,
- la vostra solució és bona i diferent,
- la viabilitat aguanta (costos, preus, marge, riscos),
- i que vosaltres, com a equip, teniu criteri i capacitat d’execució.

I sí: us faran preguntes. Les que fan mal. Les que obliguen a pensar.
Perquè això és exactament el que passaria fora.

### Què passarà aquestes 4 setmanes (sense spoilers, però amb intenció)
A la incubadora no s’hi entra a “fer feines”. S’hi entra a passar fases:

- Setmana 1: Detectar un problema real i definir un client real (no inventat perquè sí).
- Setmana 2: Convertir això en una proposta d’empresa amb estratègia (qui som, què fem, com competim).
- Setmana 3: Prototip + viabilitat (fer-lo tangible i demostrar que els números no són fantasia).
- Setmana 4: Validació, refinament i pitch: aprendre a defensar-ho com si us juguéssiu el futur professional.

I al final, quan presenteu, no només haureu creat una empresa. Haureu fet una cosa molt més important:
Haureu construït evidències reals del vostre valor professional.

Aquest és el punt.
A mitjan segon curs, ja no toca només aprendre coses. Toca començar a semblar professional.
Benvinguts a la incubadora.
